Cuī dōnō lepidum novum libellum
āridō modo pūmice expolītum?
Cornēlī, tibi; namque tū solēbās
meās esse aliquid putāre nūgās,
iam tum cum ausus es ūnus Italōrum
omne aevum tribus explicāre chartīs,
doctīs, Iuppiter, et labōriōsīs!
quārē habē tibi quidquid hoc libellī
quālecumque, quod, ō patrōna virgō,
plūs ūnō maneat perenne saeclō.
Passer, dēliciae meae puellae,
quīcum lūdere, quem in sinū tenēre,
cui prīmum digitum dare adpetentī
et ācrīs solet incitāre morsūs,
cum dēsīderiō meō nitentī
cārum nescio quid libet iocārī
(et sōlāciolum suī dolōris,
crēdō, ut tum gravis adquiescat ārdor),
tēcum lūdere sīcut ipsa possem
et trīstīs animī levāre cūrās!
Tam grātum est mihi quam ferunt puellae
pernīcī aureolum fuisse mālum,
quod zōnam solvit diū ligātam.
Lūgēte, ō Venerēs Cupīdinēsque
et quantum est hominum venustiōrum!
passer mortuus est meae puellae,
passer, dēliciae meae puellae,
quem plūs illa oculīs suīs amābat;
nam mellītus erat, suamque nōrat
ipsa tam bene quam puella mātrem,
nec sēsē ā gremiō illius movēbat,
sed circumsiliēns modo hūc modo illūc
ad sōlam dominam usque pīpiābat.
quī nunc it per iter tenebricōsum
illūc unde negant redīre quemquam.
at vōbīs male sit, malae tenebrae
Orcī, quae omnia bella dēvorātis;
tam bellum mihi passerem abstulistis.
ō factum male! ō miselle passer!
tua nunc operā meae puellae
flendō turgidulī rubent ocellī.
Vīvāmus, mea Lesbia, atque amēmus,
rūmōrēsque senum sevēriōrum
omnēs ūnius aestimēmus assis.
sōlēs occidere et redīre possunt:
nōbīs, cum semel occidit brevis lūx,
nox est perpetuā ūna dormienda.
dā mī bāsia mīlle, deinde centum,
dein mīlle altera, dein secunda centum,
deinde usque altera mīlle, deinde centum,
dein, cum mīlia multa fēcerīmus,
conturbābimus illa, nē sciāmus,
aut nē quis malus invidēre possit,
cum tantum sciat esse bāsiōrum.
Flāvī, dēliciās tuās Catullō,
nī sint inlepidae atque inēlēgantēs,
vellēs dīcere, nec tacēre possēs.
vērum nescio quid febrīculōsī
scortī dīligis: hoc pudet fatērī.
nam tē nōn viduās iacēre noctēs
nēquīquam tacitum cubīle clāmat
sertīs ac Syriō frāgrāns olīvō,
pulvīnusque peraequē et hīc et ille
attrītus, tremulīque quassa lectī
argūtātiō inambulātiōque.
nam nīl stupra valet, nihil, tacēre.
cūr? nōn tam latera ecfutūta pandās,
nī tū quid faciās ineptiārum.
quārē, quidquid habēs bonī malīque,
dīc nōbīs: volō tē ac tuōs amōrēs
ad caelum lepidō vocāre versū.
Quaeris quot mihi bāsiātiōnēs
tuae, Lesbia, sint satis superque.
quam magnus numerus Libyssae harēnae
laserpiciferis iacet Cȳrēnīs,
ōrāclum Iovis inter aestuōsī
et Battī veteris sacrum sepulcrum,
aut quam sīdera multa, cum tacet nox,
fūrtīvōs hominum vident amōrēs,
tam tē bāsia multa bāsiāre
vēsānō satis et super Catullō est,
quae nec pernumerāre cūriōsī
possint nec mala fascināre linguā.
Verānī, omnibus ē meīs amīcīs
antistāns mihi mīlibus trecentīs,
vēnistīne domum ad tuōs penātēs
frātrēsque ūnanimōs anumque mātrem?
vēnistī! ō mihi nūntiī beātī!
vīsam tē incolumem audiamque Hibērum
nārrantem loca, facta, nātiōnēs,
ut mōs est tuus, applicānsque collum
iūcundum ōs oculōsque sāviābōr.
ō, quantum est hominum beātiōrum,
quid mē laetius est beātiusve?
Vārus mē meus ad suōs amōrēs
vīsum dūxerat ē forō ōtiōsum,
scortillum, ut mihi tunc repente vīsum est,
nōn sānē inlepidum neque invenustum.
hūc ut vēnimus, incidēre nōbīs
sermōnēs variī, in quibus, quid esset
iam Bīthȳnia, quō modō sē habēret,
ecquonam mihi prōfuisset aere.
respondī id quod erat, nihil neque ipsīs
nec praetōribus esse nec cohortī,
cūr quisquam caput ūnctius referret,
praesertim quibus esset irrumātor
praetor nec faceret pilī cohortem.
at certē tamen, inquiunt, quod illīc
nātum dīcitur esse comparāstī,
ad lectīcam hominēs. ego, ut puellae
ūnum mē facerem beātiōrem,
nōn, inquam, mihi tam fuit malignē,
ut, prōvincia quod mala incidisset,
nōn possem octo hominēs parāre rēctōs.
at mī nūllus erat neque hīc neque illīc
frāctum quī veteris pedem grabātī
in collō sibi conlocāre posset.
hīc illa, ut decuit cinaediōrem,
quaesō, inquit, mihi, mī Catulle, paulum
istōs commoda: nam volō ad Sarāpim
dēferrī. Manē, inquiī puellae,
istud quod modo dīxeram, mē habēre,
fugit mē ratiō: meus sodālis
Cinnā est Gāius; is sibī parāvit.
vērum, utrum illius an meī, quid ad mē?
ūtor tam bene quam mihī parārim.
sed tū īnsulsa male et molesta vīvis,
per quam nōn licet esse neglegentem.
Marrūcīnē Asinī, manū sinistrā
nōn bellē ūteris in iocō atque vīnō:
tollis lintea neglegentiōrum.
hoc salsum esse putās? fugit tē, inepte!
quamvīs sordida rēs et invenusta est
nōn crēdis mihi? crēde Polliōnī
frātrī, quī tua fūrta vel talentō
mūtārī velit; est enim lepōrum
disertus puer ac facētiārum.
quārē aut hendecasyllabōs trecentōs
exspectā, aut mihi linteum remitte,
quod mē nōn movet aestimātiōne,
vērum est mnēmosynum meī sodālis.
nam sūdāria Saetaba ex Hibērīs
mīsērunt mihi mūnerī Fabullus
et Verānius: haec amem necesse est
et Vērāniolum meum et Fabullum.
Cēnābis bene, mī Fabulle, apud mē
paucīs, sī tibi dī favent, diēbus,
sī tēcum attuleris bonam atque magnam
cēnam, nōn sine candidā puellā
et vīnō et sale et omnibus cachinnīs.
haec sī, inquam, attuleris, venuste noster
cēnābis bene; nam tuī Catullī
plēnus sacculus est arāneārum.
sed contrā accipiēs merōs amōrēs
seu quid suāvius ēlegantiusve est:
nam unguentum dabō, quod meae puellae
dōnārunt Venerēs Cupīdinēsque,
quod tū cum olfaciēs, deōs rogābis
tōtum ut tē faciant, Fabulle, nāsum.
Nī tē plūs oculīs meīs amārem,
iūcundissime Calve, mūnere istō
ōdissem tē odiō Vatīniānō:
nam quid fēcī ego quidve sum locūtus,
cūr mē tot male perderēs poētīs?
istī dī mala multa dent clientī
quī tantum tibi mīsit impiōrum.
quod sī, ut suspicor, hoc novum ac repertum
mūnus dat tibi Sulla litterātor,
nōn est mī male, sed bene ac beātē,
quod nōn dispereunt tuī labōrēs.
dī magnī, horribilem et sacrum libellum,
quem tū scīlicet ad tuum Catullum
mīstī, continuō ut diē perīret,
Sāturnālibus, optimō diērum!
nōn, nōn hoc tibi, false, sīc abībit:
nam, sī lūxerit, ad librāriōrum
curram scrīnia, Caesiōs, Aquīnōs,
Suffēnum, omnia colligam venēna,
ac tē hīs suppliciīs remūnerābor.
vōs hinc intereā valēte, ābīte
illūc unde malum pedem attulistis,
saeclī incommoda, pessimī poētae.
Sī quī forte meārum ineptiārum
lēctōrēs eritis manūsque vestrās
nōn horrēbitis admovēre nōbīs,
Commendō tibi mē ac meōs amōrēs,
Aurēlī. Veniam petō pudentem,
ut, sī quicquam animō tuō cupīstī
quod castum expeterēs et integellum,
cōnservēs puerum mihī pudīcē,
nōn dīcō ā populō: nihil verēmur
istōs quī in plateā modo hūc modo illūc
in rē praetereunt suā occupātī;
vērum ā tē metuō tuōque pēne
īnfēstō puerīs bonīs malīsque.
quem tū quā libet, ut libet movētō
quantum vīs, ubi erit foris parātum:
hunc ūnum excipiō, ut putō, pudenter.
quod sī tē mala mēns furorque vēcors
in tantam impulerit, sceleste, culpam,
ut nostrum īnsidiīs caput lacessās,
āh tum tē miserum malīque fātī,
quem attractīs pedibus patente portā
percurrent raphanīque mūgilēsque.
Pedicābō ego vōs et irrumābō,
Aurēlī pathicē et cinaede Fūrī,
quī mē ex versiculīs meīs putāstis,
quod sunt molliculī, parum pudīcum.
nam castum esse decet pium poētam
ipsum, versiculōs nihil necesse est,
quī tum dēnique habent salem ac lepōrem,
sī sunt molliculī ac parum pudīcī
et quod prūriat incitāre possunt,
nōn dīcō puerīs, sed hīs pilōsīs,
quī dūrōs nequeunt movēre lumbōs.
vōs quod mīlia multa bāsiōrum
lēgistis, male mē marem putātis?
pedicābō ego vōs et irrumābō.
Aurēlī, pater ēsurītiōnum,
nōn hārum modo, sed quot aut fuērunt
aut sunt aut aliīs erunt in annīs,
pedīcāre cupis meōs amōrēs.
nec clam: nam simul es, iocāris ūna,
haerēns ad latus omnia experīris.
frūstrā: nam īnsidiās mihi īnstruentem
tangam tē prior irrumātiōne.
atque id sī facerēs satur, tacērem:
nunc ipsum id doleō, quod ēsurīre,
āh mē mē, puer et sitīre discet.
quārē dēsine, dum licet pudīcō,
nē fīnem faciās, sed irrumātus.
Furī, cui neque servus est neque arca
nec cīmex neque arāneus neque ignis,
vērum est et pater et noverca, quōrum
dentēs vel silicem comēsse possunt,
est pulchrē tibi cum tuō parente
et cum coniuge ligneā parentis.
nec mīrum: bene nam valētis omnēs,
pulchrē concoquitis, nihil timētis,
nōn incendia, nōn gravēs ruīnās,
nōn fūrta impia, nōn dolōs venēnī,
nōn cāsūs aliōs perīculōrum.
atquī corpora sicciōra cornu
aut sī quid magis āridum est habētis
sōle et frīgore et ēsurītiōne.
quārē nōn tibi sit bene ac beātē?
ā tē sūdor abest, abest salīva,
mūcusque et mala pītuīta nāsī.
hanc ad munditiem adde mundiōrem,
quod cūlus tibi pūrior salillō est,
nec tōtō deciēs cacās in annō;
atque id dūrius est fabā et lapillīs,
quod tū sī manibus terās fricēsque,
nōn unquam digitum inquināre possīs.
haec tū commoda tam beāta, Fūrī,
nōlī spernere nec putāre parvī,
et sēstertia quae solēs precārī
centum dēsine: nam satis beātū's.
Ō quī flōsculus es Iuventiōrum,
nōn hōrum modo, sed quot aut fuērunt
aut posthāc aliīs erunt in annīs,
māllem dīvitiās Midae dedissēs
istī cui neque servus est neque arca,
quam sīc tē sinerēs ab illō amārī.
quid? Nōn est homō bellus? inquiēs. est:
sed bellō huic neque servus est neque arca.
hoc tū quam libet abice ēlevāque :
nec servum tamen ille habet neque arcam.
Furī, vīllula vestra nōn ad Austrī
flātus opposita est neque ad Favōnī
nec saevī Boreae aut Apēliōtae,
vērum ad mīlia quīndecim et ducentōs.
ō ventum horribilem atque pestilentem!
Minister vetulī puer Falernī
inger mī calicēs amāriōrēs,
ut lēx Postumiae iubet magistrae,
ēbriōsō acinō ēbriōsiōris.
at vōs quō libet hinc ābīte, lymphae,
vīnī perniciēs, et ad sevērōs
migrātē: hīc merus est Thyōniānus.
Pīsōnis comitēs, cohors inānis
aptīs sarcinulīs et expedītīs,
Verānī optime tūque mī Fabulle,
quid rērum geritis? Satisne cum istō
vappā frīgoraque et famem tulistis?
ecquidnam in tabulīs patet lucellī
expēnsum, ut mihi, quī meum secūtus
praetōrem referō datum lucellō,
ō Memmī, bene mē ac diū supīnum
tōtā istā trabe lentus irrumāstī.
sed, quantum videō, parī fuistis
cāsū: nam nihilō minōre verpā
fartī estis. pete nōbilēs amīcōs.
at vōbīs mala multa dī deaeque
dent, opprobria Rōmulī Remīque.
Amābō, mea dulcis Ipsithilla,
meae dēliciae, meī lepōrēs,
iubē ad tē veniam merīdiātum.
et sī iusseris illud, adiuvātō,
nē quis līminis obseret tabellam,
neu tibī libeat forās abīre;
sed domī maneās parēsque nōbīs
novem continuās futūtiōnēs.
vērum, sī quid agēs, statim iubētō:
nam prānsus iaceō et satur supīnus
pertundō tunicamque palliumque.
Ō fūrum optime balneāriōrum
Vibennī pater, et cinaede fīlī,
(nam dextrā pater inquinātiōre,
cūlō fīlius est vorāciōre)
cūr nōn exsilium malāsque in ōrās
itis, quandōquidem patris rapīnae
nōtae sunt populō, et natīs pilōsās,
fīlī, nōn potes asse vēnditāre?
Poētae tenerō, meō sodālī
velim Caeciliō, papȳre, dīcās,
Vērōnam veniat, Novī relinquēns
Cōmī moenia Lāriumque lītus:
nam quāsdam volō cōgitātiōnēs
amīcī accipiat suī meīque.
quārē, sī sapiet, viam vorābit,
quamvīs candida mīliēs puella
euntem revocet manūsque collō
ambās iniciēns roget morārī,
quae nunc, sī mihi vēra nūntiantur,
illum dēperit impotente amōre:
nam quō tempore lēgit incohātam
Dindymī dominam, ex eō misellae
ignēs interiōrem edunt medullam.
ignōscō tibi, Sapphicā puella
Mūsa doctior: est enim venustē
Magna Caeciliō incohāta Māter.
Annālēs Volusī, cacāta chartā,
vōtum solvite prō meā puellā:
nam sānctae Venerī Cupīdinīque
vōvit, sī sibi restitūtus essem
dēsīssemque trucēs vibrāre iambōs,
ēlēctissima pessimī poētae
scrīpta tardipedī deō datūram
īnfēlīcibus ustilanda lignīs.
et hoc pessima sē puella vīdit
iocōsē lepidē vovēre dīvīs.
nunc, ō caeruleō creāta pontō,
quae sānctum Īdalium Ūriōsque apertōs,
quaeque Ancōna Cnidumque harundinōsam
colis, quaeque Amathūnta, quaeque Golgos,
quaeque Durrachium Hadriae tabernam,
acceptum face redditumque vōtum,
sī nōn inlepidum neque invenustum est.
at vōs intereā venīte in ignem,
plēnī rūris et īnficētiārum
Annālēs Volusī, cacāta chartā.
Male est, Cornificī, tuō Catullō,
male est mē hercule eī et labōriōsē,
et magis magis in diēs et hōrās.
quem tū, quod minimum facillimumque est,
quā sōlātus es adlocūtiōne?
īrāscor tibi. sīc meōs amōrēs?
paulum quid libet adlocūtiōnis,
maestius lacrimīs Simōnidēīs.
Quaenam tē mala mēns, misellē Rāvide,
agit praecipitem in meōs iambōs?
quis deus tibi nōn bene advocātus
vecordem parat excitāre rixam?
an ut perveniās in ōra vulgī?
quid vīs? quā libet esse nōtus optās?
eris, quandōquidem meōs amōrēs
cum longā voluistī amāre poenā.
Ameāna puella dēfutūta
tōta mīlia mē decem poposcit,
ista turpiculō puella nāsō,
dēcoctōris amīca Formiānī.
propinquī, quibus est puella cūrae,
amīcōs medicōsque convocātē:
nōn est sāna puella, nec rogāre
quālis sit solet aes imāginōsum.
Adeste, hendecasyllabī, quot estis
omnēs undique, quotquot estis omnēs.
iocum mē putat esse moecha turpis
et negat mihi vestra redditūram
pugillāria, sī patī potestis.
persequāmur eam, et reflāgitēmus.
quae sit quaeritis? illa quam vidētis
turpe incēdere, mīmicē ac molestē
rīdentem catulī ōre Gallicānī.
circumsistite eam, et reflāgitātē:
moecha pūtida, redde cōdicillōs,
redde, pūtida moecha, cōdicillōs.
nōn assis facis? ō lutum, lupānar,
aut sī perditius potes quid esse.
sed nōn est tamen hoc satis putandum.
quod sī nōn aliud potest, rubōrem
ferreō canis exprimāmus ōre.
conclāmātē iterum altiōre vōce
moecha pūtida, redde cōdicillōs,
redde, pūtida moecha, cōdicillōs.
sed nīl prōficimus, nihil movētur.
mūtanda est ratiō modusque nōbīs,
sī quid prōficere amplius potestis,
pudīca et proba, redde cōdicillōs.
Salvē, nec minimō puella nāsō
nec bellō pede nec nigrīs ocellīs
nec longīs digitīs nec ōre siccō
nec sānē nimis ēlegante linguā,
dēcoctōris amīca Formiānī.
tēn prōvincia nārrat esse bellam?
tēcum Lesbia nostra comparātur?
ō saeclum īnsapiēns et īnfacētum!
Acmēn Septimius suōs amōrēs
tenēns in gremiō meā, inquit, Acmē,
nī tē perditē amō atque amāre porrō
omnēs sum adsiduē parātus annōs
quantum quī pote plūrimum perīre,
solus in Libyā Indiāque tostā
caesiō veniam obvius leōnī.
hoc ut dīxit, Amor, sinistrā ut ante,
dextrā sternuit adprobātiōnem.
at Acmē leviter caput reflectēns
et dulcis puerī ēbriōs ocellōs
illō purpureō ōre sāviātā
sīc, inquit, mea vīta, Septimille,
huic ūnī dominō usque serviāmus,
ut multō mihi māior ācriorque
ignis mollibus ārdet in medullīs.
hoc ut dīxit, Arnor, sinistrā ut ante,
dextrā sternuit adprobātiōnem.
nunc ab auspiciō bonō profectī
mūtuīs animīs amant amantur.
ūnam Septimius misellus Acmēn
māvult quam Syriās Britanniāsque:
ūnō in Septimiō fidēlis Acmē
facit dēliciās libīdinēsque.
quis ūllōs hominēs beātiōrēs
vīdit, quis Venerem auspicātiōrem?
Iam vēr ēgelidōs refert tepōrēs,
iam caelī furor aequinoctiālis
iūcundīs Zephyrī silēscit aurīs.
linquantur Phrygiī, Catulle, campī
Nīcaeaeque ager ūber aestuōsae:
ad clārās Asiae volēmus urbēs.
iam mēns praetrepidāns avet vagārī,
iam laetī studiō pedēs vigēscunt.
ō dulcēs comitum valēte coetūs,
longē quōs simul ā domō profectōs
dīversae variae viae reportant.
Porcī et Socratiōn, duae sinistrae
Pīsōnis, scabiēs famēsque mundī,
vōs Vērāniolō meō et Fabullō
verpus praeposuit Priāpus ille?
vōs convīvia lauta sūmptuōsē
dē diē facitis? meī sodālēs
quaerunt in triviō vocātiōnēs?
Mellītōs oculōs tuōs, Iuventī,
sīquis mē sinat usque bāsiāre,
usque ad mīlia bāsiem trecenta,
nec unquam videar satur futūrus,
nōn sī dēnsior āridīs aristīs
sit nostrae seges ōsculātiōnis.
Disertissime Rōmulī nepōtum,
quot sunt quotque fuēre, Mārce Tullī,
quotque post aliīs erunt in annīs,
grātiās tibi maximās Catullus
agit pessimus omnium poēta,
tantō pessimus omnium poēta
quantō tū optimus omnium patrōnus.
Hesternō, Licinī, diē ōtiōsī
multum lūsimus in meīs tabellīs,
ut convēnerat esse dēlicātōs.
scrībēns versiculōs uterque nostrum
lūdēbat numerō modo hoc modo illōc,
reddēns mūtua per iocum atque vīnum.
atque illinc abiī tuō lepōre
incēnsus, Licinī, facētiīsque,
ut nec mē miserum cibus iuvāret,
nec somnus tegeret quiētē ocellōs,
sed tōtō indomitus furōre lectō
versārer cupiēns vidēre lūcem,
ut tēcum loquerer simulque ut essem.
at dēfessa labōre membra postquam
sēmimortua lectulō iacēbant,
hoc, iūcunde, tibī poēma fēcī,
ex quō perspicerēs meum dolōrem.
nunc audāx cave sīs, precēsque nostrās,
ōrāmus, cave dēspuās, ocelle,
nē poenās Nemesis reposcat ā tē.
est vehemēns dea: laedere hanc cavētō.
Rīsī nescio quem modo ē corōnā,
quī, cum mīrificē Vatīniāna
meus crīmina Calvus explicāsset,
admīrāns ait haec manusque tollēns
dī magnī, salapūtium disertum!
Othōnis caput oppidō est pusillum,
et erī rūstica sēmilauta crūra,
subtīle et leve peditum Libōnis,
sī nōn omnia, displicēre vellem
tibi et Fūficiō, senī recoctō
īrāscēre iterum meīs iambīs
immerentibus, ūnicē imperātor.
Ō rem rīdiculam, Catō, et iocōsam
dignamque auribus et tuō cachinnō.
rīdē, quidquid amās, Catō, Catullum:
rēs est rīdicula et nimis iocōsa.
dēprēndī modo pūpulum puellae
trūsantem: hunc ego, sī placet Diōnae,
prō tēlō rigidā meā cecīdī.
Pulchrē convenit improbīs cinaedīs,
Māmurrae pathicōque Caesarīque.
nec mīrum: maculae parēs utrīsque,
urbāna altera et illa Formiāna,
impressae resident nec ēluentur:
morbōsī pariter gemellī utrīque,
ūnō in lecticulo ērudītulī ambō,
nōn hīc quam ille magis vorāx adulter,
rīvālēs sociī puellulārum:
pulchrē convenit improbīs cinaedīs.
Caelī, Lesbia nostra, Lesbia illa,
illa Lesbia, quam Catullus ūnam
plūs quam sē atque suōs amāvit omnēs,
nunc in quadriviīs et angiportīs
glūbit magnanimī Remī nepōtēs.
Nōn cūstōs sī fingar ille Crētum,
nōn sī Pēgasēō ferar volātū,
nōn Lādās ego pinnipēsve Perseus,
nōn Rhēsī niveae citaeque bīgae:
adde hūc plūmipedēs volātilēsque,
ventōrumque simul requīre cursum,
quōs vīnctōs, Camerī, mihī dicārēs:
dēfessus tamen omnibus medullīs
et multīs langoribus perēsus
essem tē mihi, amīce, quaeritandō.